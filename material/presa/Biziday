Președintele ales Joe Biden și-a făcut campanie pe cea mai ambițioasă platformă climatică a oricărui candidat la președinție din istoria SUA, promițând că va cheltui două mii de miliarde de dolari pe parcursul a patru ani pentru a reduce emisiile periculoase pentru mediu.

Posibilitatea ca Senatul să rămână sub controlul republicanilor (care s-au opus în general legislației ecologiste) reprezintă un obstacol în planul său, dar, cu sau fără acordul acestora, în primele 100 de zile este de așteptat ca administrația Biden să adopte o serie de măsuri importante privind schimbările climatice, notează New York Times.

Publicația americană enumeră nouă dintre cele mai importante măsuri pe care domnul Biden le-ar putea lua pentru protecția mediului:

Revenirea SUA în Acordul de la Paris. 
Să organizeze un „summit mondial climatic” pentru a presa liderii marilor țări industrializate să ia mai în serios reducerea emisiilor de gaze cu efect de seră.
Să anuleze imediat ordinele emise de Trump în domeniul energiei, în special un ordin din martie 2017, prin care a decis oprirea Planului de energie curată al Administrației Obama, care ar fi dus în final la închiderea centralelor electrice pe cărbune.  
Includerea unor dispoziții privind energia ”curată” în măsurile de stimulare economică pe care Congresul le are în dezbatere pe fondul pandemiei de Covid. Printre aceste măsuri, fonduri pentru cercetarea și dezvoltarea tehnologiilor bazate pe energie curată, stimulente pentru statele care extind capacitățile de producție a energiei regenerabile dar și pentru industriile din domeniu.
Obligația agențiilor guvernamentale de a stabili noi limite de metan pentru puțurile de petrol și gaze, de a restabili standarde de economisire de combustibil și ridicarea standardelor de eficiență energetică pentru aparatele electrocasnice dar și pentru clădiri.
Obligarea companiilor listate la bursă să comunice riscurile financiare legate de schimbările climatice și de emisiile de gaze cu efect de seră în activitatea lor.
Revizuirea regulilor privind producția de combustibili fosili. Se așteaptă ca Biden să anuleze un ordin din 2017 prin care Trump a suspendat restricțiile privind explorarea și producția de energie offshore (pe mare). 
Politici care să atenueze efectele poluării și încălzirii globale în comunitățile cu venituri mici. Pe termen scurt, administrația Biden ar putea crea un consiliu care să coordoneze politicile de mediu și să ia anumite decizii cum ar fi creșterea monitorizării poluării în comunitățile vulnerabile.
Restabilirea zonelor protejate. Biden s-a angajat să ia măsuri imediate pentru a restabili ariile protejate din zona arctică, în perimetrul cărora Trump a permis explorarea și exploatarea petrolului. A spus că în prima zi a administrației sale  va semna un ordin pentru conservarea a 30% din terenurile și apele Statelor Unite.

Înainte de a primi autorizația de punere în vânzare a vaccinului, Pfizer trebuie să mai colecteze informații despre siguranța sa, pe care estimează că le va strânge până la finalul lunii. Însă concluzia studiilor clinice este că vaccinul are o eficiență dovedită împotriva virusului SARS-Cov-2.

Urmează ca autoritățile de reglementare americane să analizeze datele studiilor și să stabilească dacă serul poate sau nu să fie autorizat. Apoi, infrastructura de producție și distribuție trebuie să fie pusă la punct.

Pfizer și colaboratorul său german BioNTech sunt prima echipă care raportează rezultate finale pozitive, în urma celor trei faze de testare a unui vaccin împotriva coronavirusului. Zeci de mii de persoane au fost testate cu acest ser, din care au primit două doze. Grupul de control a fost vaccinat cu un placebo.

Comunitatea medicală se întreabă acum cât timp va dura protecția oferită de vaccin în fața coronavirusului sau dacă va provoca efecte secundare, care nu puteau fi descoperite pe durata testelor. 

Centrul pentru Prevenția și Controlul Bolilor din SUA estimează că țara va deține circa 20-30 de milioane de doze până la finalul anului, adică mai puțin de 10% din necesarul pentru vaccinarea întregii populații.

Primii vaccinați sunt cei din categoriile de risc, cadrele medicale și persoanele în vârstă.

”Marea Britanie se așteaptă să primească zece milioane de doze de vaccin Pfizer/BioNTech COVID-19 până la sfârșitul anului, dacă autoritățile de reglementare îl aprobă”, a declarat luni purtătorul de cuvânt al prim-ministrului Boris Johnson. În total, Marea Britanie a comandat 40 de milioane de doze din acest vaccin.

Înainte de deschiderea de pe Wall Street, principalii indici ai burselor au sărit cu 5% pe piața futures (la termen). Erau deja pe creștere, după profilarea victoriei lui Joe Biden (chiar dacă acesta vine cu un pachet de impozitare a veniturilor mari și a activității din afara SUA) iar vestea finalizării vaccinului anti-coronavirus a adus perspectiva unui final al pandemiei. 

Acțiunile Pfizer au crescut cu 14%, iar indicii la termen ai Dow Jones cu peste 5%, iar S&P cu aproape 4%. Între timp, piețele europene înregistraseră și ele creșteri foarte mari (Euro Stoxx 50 +6%, FTSE/Londra +5,7%), iar titlurile Trezoreriei americane s-au apreciat cu opt puncte.

Prețurile petrolului american WTI au sărit și ele cu circa 9%, cea mai mare creștere de o zi din ultimele șase luni, iar cotațiile Brent cu 8,4%, tot pe fondul unei reveniri a consumului post pandemie.

La mai puțin de 48 de ore de la închiderea urnelor, congresmenii democrați au făcut o teleconferință care s-a transformat într-o aprinsă dezbatere. Alexandria Ocasio-Cortez, unul dintre cei mai de stânga parlamentari democrați (aflată la primul mandat) a fost acuzată că a speriat electoratul cu „politici socialiste” cum ar fi „Medicare for all”, un program de sănătate care „ar elimina efectiv asigurările private de sănătate din SUA”.

Tensiunile pun sub semnul întrebării nu numai modul în care Nancy Pelosi, președintele Camerei Reprezentanților și șeful Partidului Democrat, va împiedica luptele interne, ci și modul în care Joe Biden, care s-a definit drept un centrist, va echilibra interesele atât de diferite ale progresiștilor de stânga ​​și cei de centru, mai conservatori, în cadrul propriului său partid. Aceștia au fost sub un armistițiu pe perioada electorală, fiind cu toții de acord că Donald Trump trebuie învins, dar pe mai departe, Biden va avea nevoie de voturile tuturor pentru a-și putea trece reformele prin cele două camere ale Congresului.

Nancy Pelosi a spus că dezbaterile interne demonstrează „dinamismul frumos” al Partidului Democrat și că diferența de opinii este „sănătoasă”. 

Alexandria Ocasio-Cortez spune că deși este acuzată de rezultatele slabe, adevărata problemă stă în faptul că centriștii nu sunt „adaptați lumii digitale”. Matt Bennett, co-fondator al centrului Democrat Third Way a respins acest argument, arătând că alegătorii din zonele suburbane și rurale sunt foarte diferiți de progresiștii lui Ocasio-Cortez. Aceștia aduc ca argument faptul că și Președintele Obama a fost etichetat ca fiind marxist radical pe tot parcursul președinției sale și totuși a reușit cumva să câștige Florida. 

Institutul Francis Crick și University College London au descoperit că unii anticorpi, creați de sistemul imunitar în timpul virozelor comune pot viza și SARS-CoV-2 și pot conferi un grad de protecție împotriva noii tulpini virale. Mai exact, unele persoane, în special copiii, au anticorpi reactivi la SARS-CoV-2 în sânge, chiar dacă nu au fost infectate vreodată cu virusul. 

Ca răspuns la o infecție cu un virus, sistemul imunitar creează anticorpi pentru a ajuta la combaterea acestuia. Acești anticorpi rămân în sânge diferite perioade de timp după infecție și, în cazul reinfectării, sunt capabili să identifice din nou cu virusul și să-l izoleze. Cum organismul uman se confruntă permanent cu alte tipuri de coronavirusuri, cercetătorii suspectează faptul că unele dintre ele ar putea încetini răspîndirea infecției cu SARS-CoV-2, ceea ce ar putea explica cazurile asimptomatice de COVOD-19.

Cercetătorii au făcut această descoperire în timp ce dezvoltau teste pentru anticorpi pentru COVID-19. Pentru a vedea cât de performante sunt testele, au comparat sângele pacienților cu COVID-19 cu cel al pacienților care nu au avut boala anterior. În mod surprinzător, au descoperit că unele persoane care nu fuseseră expuse la SARS-CoV-2 aveau în sânge anticorpi care ar recunoaște virusul. Pentru a confirma constatările lor, au analizat peste 300 de probe de sânge recoltate înainte de pandemie, între 2011 și 2018.

„Rezultatele noastre arată că în special copiii au mult mai multe șanse să aibă acești anticorpi reactivi încrucișați decât adulții. Sunt necesare mai multe cercetări pentru a înțelege de ce se întâmplă acest lucru, dar ar putea fi vorba de expunerea mai regulată a copiilor la alte coronavirusuri”, a spus autorul principal al studiului, Kevin Ng.

„Cu toate acestea, nu există încă dovezi că acești anticorpi împiedică infectarea sau răspândirea SARS-CoV-2”, a mai precizat cercetătorul. Un studiu amplu este în curs de desfășurare, în parteneriat cu cercetătorii de la Imperial College of London și UCL, pentru a descoperi rolul pe care îl joacă diferiții anticorpi și alte mijloace de apărare autoimune în protecția împotriva COVID-19.

Grupul de Comunicare Strategică a raportat luni (9 noiembrie) 3.240 de noi infecții cu coronavirus. În același interval au fost raportate 130 de decese, centralizate în ultimele 24 de ore. Numărul total de cazuri urcă astfel la 306.991, dintre care 8.009 au decedat. 206.793 de pacienți au fost declarați vindecați. Distinct de cazurile nou confirmate, în urma retestării pacienților care erau deja pozitivi, 991 de persoane au fost reconfirmate pozitiv.

În unitățile sanitare de profil, numărul total de persoane internate cu COVID-19 este de 12.688. Dintre acestea, 1.076 sunt internate la ATI.

Până la această dată, la nivel național, au fost prelucrate 3.488.090 de teste. Dintre acestea, 11.445 au fost efectuate în ultimele 24 de ore, 7.286  în baza definiției de caz și a protocolului medical și 4.159 la cerere.	

„Până astăzi, 9 noiembrie, pe teritoriul României, au fost confirmate 306.991 de cazuri de persoane infectate cu noul coronavirus (COVID – 19).

206.793 de pacienți au fost declarați vindecați.

În urma testelor efectuate la nivel național, față de ultima raportare, au fost înregistrate 3.240 cazuri noi de persoane infectate cu SARS – CoV – 2 (COVID – 19), acestea fiind cazuri care nu au mai avut anterior un test pozitiv.

Distinct de cazurile nou confirmate, în urma retestării pacienților care erau deja pozitivi, 991 de persoane au fost reconfirmate pozitiv.

Până astăzi, 8.009 persoane diagnosticate cu infecție cu SARS – CoV – 2 au decedat.

În intervalul 08.11.2020 (10:00) – 09.11.2020 (10:00) au fost raportate 130 de decese (72 bărbați și 58 femei), ale unor pacienți infectați cu noul coronavirus, internați în spitalele din Alba, Arad, Argeș, Bacău, Bihor, Bistrița-Năsăud, Botoșani, Brașov, Constanța, Dâmbovița, Dolj, Giurgiu, Gorj, Hunedoara, Iași, Maramureș, Mehedinți, Neamț,  Prahova, Sibiu, Suceava, Teleorman, Timiș,  Ilfov și Municipiul București.

Dintre acsstea, 1 deces a fost înregistrat la categoria de vârstă 0-9 ani, 2 decese la categoria de vârstă 30-39 de ani, 6 decese la categoria de vârstă 40-49 de ani, 24 decese la categoria de vârstă 50-59 de ani, 26 decese la categoria de vârstă 60-69 ani, 45 decese la categoria de vârstă 70-79 ani și 26 decese la categoria de peste 80 de ani.

127 dintre decesele înregistrate sunt ale unor pacienți care au prezentat comorbidități, iar 3 pacienți decedați nu au prezentat comorbidități.

În unitățile sanitare de profil, numărul total de persoane internate cu COVID-19 este de 12.688. Dintre acestea, 1.076 sunt internate la ATI.

Până la această dată, la nivel național, au fost prelucrate 3.488.090 de teste. Dintre acestea, 11.445 au fost efectuate în ultimele 24 de ore, 7.286  în baza definiției de caz și a protocolului medical și 4.159 la cerere.

Pe teritoriul României, 41.024 de persoane confirmate cu infecție cu noul coronavirus sunt în izolare la domiciliu, iar 24.762 de persoane se află în izolare instituționalizată. De asemenea, 72.980 de persoane se află în carantină la domiciliu, iar în carantină instituționalizată se află 19 persoane.

În ultimele 24 de ore, au fost înregistrate 2.738 de apeluri la numărul unic de urgență 112.

Ca urmare a încălcării prevederilor Legii nr. 55/2020 privind unele măsuri pentru prevenirea și combaterea efectelor pandemiei de COVID-19, polițiștii și jandarmii au aplicat, în ultimele de 24 de ore 8.487 de sancţiuni contravenţionale, în valoare de 1.455.795 de lei.

De asemenea, prin structurile abilitate ale Poliției, au fost constatate, ieri, 2 infracțiuni pentru zădărnicirea combaterii bolilor, faptă prevăzută și pedepsită de art. 352 Cod Penal.

Reamintim cetățenilor că Ministerul Afacerilor Interne a operaționalizat, începând cu data de 04.07.2020, o linie TELVERDE (0800800165) la care pot fi sesizate încălcări ale normelor de protecție sanitară.

Apelurile sunt preluate de un dispecerat, în sistem integrat, și repartizate structurilor teritoriale pentru verificarea aspectelor sesizate.

În ceea ce privește situația cetățenilor români aflați în alte state, 6.862  de cetățeni români au fost confirmați ca fiind infectați cu SARS – CoV – 2 (coronavirus): 1.934 în Italia, 1.253 în Spania, 124 în Franța, 3.018 în Germania, 167 în Marea Britanie, 36 în Ungaria, 28 în Olanda, 2 în Namibia, 4 în SUA,  123 în Austria, 22 în Belgia, 6 în Japonia, 2 în Indonezia, 8 în Elveția, 3 în Turcia, 2 în Islanda, 2 în Belarus, 93 în Grecia, 9 în Cipru, 2 în India, 2 în Ucraina, 8 în Emiratele Arabe Unite și câte unul  în Argentina, Tunisia, Irlanda, Luxemburg, Malta, Brazilia, Bulgaria, Kazakhstan, Suedia, Republica Congo, Qatar, Vatican, Portugalia și Egipt. De la începutul epidemiei de COVID-19 (coronavirus) și până la acest moment, 126 de cetățeni români aflați în străinătate, 31 în Italia, 19 în Franța, 43 în Marea Britanie, 11 în Spania, 14 în Germania, 2 în Belgia, unul în Suedia, unul în Elveția, unul în SUA, unul în Brazilia, unul în Republica Congo și unul în Grecia, au decedat.

Dintre cetățenii români confirmați cu infecție cu noul coronavirus, 797 au fost declarați vindecați: 677 în Germania, 90 în Grecia, 18 în Franța, 6 în Japonia, 2 în Indonezia, 2 în Namibia, unul în Luxemburg și unul în Tunisia.

Notă: aceste date sunt obținute de misiunile diplomatice și oficiile consulare ale României în străinătate, fie de la autoritățile competente din statele de reședință, în măsura în care aceste date fac obiectul comunicării publice, fie în mod direct de la cetățenii români din străinătate.”

Premierul Ungariei a anunțat noile măsuri restrictive care intră în vigoare de marți de la miezul nopții, pentru a reduce valul epidemic de Covid. Astfel, vor fi închise școlile gimnaziale, universitățile și restaurantele și vor fi impuse restricții de circulație pe timpul nopții, a anunțat Viktor Orban pe pagina sa de Facebook. 

Totodată, premierul ungar a anunțat că evenimentele sportive se vor desfășura fără spectatori, iar adunările publice vor fi interzise.  Numărul persoanelor care vor putea participa la evenimente în familie va fi limitat la zece, iar la funerali pot participa maximum 50 de oameni. Teatrele, cinematografele și sălile de fitness vor fi de asemenea închise.

”Măsurile sunt necesare pentru că dacă numărul infecțiilor cu coronavirus crește în ritmul actual spitalele maghiare nu vor putea face față sarcinii”, a spus premierul maghiar.

Ungaria a înregistrat peste cinci mii de cazuri și 55 de decese în ultimele 24 de ore, ajungând la peste 114 mii de cazuri în total și aproape 2.500 de decese.

Am luat măsuri ca să stopăm înmulțirea cazurilor. Sunt decizii care vor afecta anumite categorii, le cer scuze, dar trebuie să luăm aceste măsuri. Practic am luat decizii care vizează anumite domenii, cum ar fi funcționarea piețelor în spații deschise.

Producătorii români își pot desfășura marfa în continuare în piețe deschise, în piețe volante. Am luat această măsură pentru că știm din raportări că în aceste piețe, gradul de conformare cu măsurile restrictive era foarte mic. Este o măsură temporară.

Vom lua toate măsurile pentru a nu fi afectați producătorii autohtoni și nici persoanele care cumpărau produse proaspete din piață.

Trebuie specificat că este o mare diferența între supermarket și piețe. În supermarket, gradul de conformare este mult mai mare, ventilația este mai bună.

De asemenea, terasele nu sunt închise. Am preluat din Legea fumatului definiția spațiilor deschise. Am realizat că multe terase au devenit spații închise.

Am văzut că există un grad de conformare foarte bun în ceea ce priveşte portul măştii. Pe de altă parte, le cer oamenilor să nu lase garda jos în niciun moment.

Realizat în august de o firmă internațională de consultanță specializată în organizarea spațiului de lucru, cu birouri în SUA, Europa și Asia, studiul mai arată că aproximativ 87% dintre tineri vor o mai mare marjă de negociere cu angajatorul a orelor de lucru, dar și despre locul de unde lucrează. 

Studiul mai arată că cei mai tineri (18-24 de ani, nu intră în categoria milenialilor), aflați la început de drum, preferă chiar mai mult decât generația anterioară să nu meargă la birou și să lucreze astfel de acasă. Doar 59% dintre aceștia spun că le lipsește “biroul de la locul de muncă”, față de 80% în rândul generației milenialilor.

Înainte de pandemie, doar 29% dintre angajați spuneau că au acces la contracte de muncă flexibile. Acum, doar 7% mai cred că nu vor putea lucra fără un orar fix în viitor. 

Milenialii din Marea Britanie cred că săptămâna de lucru de 38 de ore este prea lungă, 86% dintre ei preferând să lucreze mai puțin. Angajații de peste 35 de ani spun însă că săptămâna de lucru de 38 de ore este ideală. 

Consultanții se așteaptă ca aceste tendințe să se consolideze și să rămână și după pandemie, atunci când lumea se va apropia de o eventuală “normalitate”, iar angajatorii vor fi nevoiți să țină cont de aceste aspecte în momentul în care negociază un contract cu un viitor angajat tânăr, dacă vor dori să-l păstreze în echipă pe termen lung.

INSSE arată că, în septembrie 2020, exporturile românești s-au apropiat foarte mult de nivelul din 2019, fiind cu doar 0,5% mai mici în euro, dar ceva mai mari în lei. Creșterea vine din comerțul cu țările UE, cel în afara spațiului comunitar fiind în continuare afectat.
Pe primele nouă luni ale anului exporturile au însumat 44,8 de miliarde de euro (-13,6%), iar importurile 57,8 de miliarde de euro (-9,5%).
Deși exportul de autoturisme face și în acest an (ca valoare) aproape jumătate din exporturile românești, băuturile și tutunul reprezintă una dintre puținele categorii cu creștere față de anul trecut. În același timp, au crescut importurile de alimente, în specil din UE.
Deficitul balanţei comerciale (diferența dintre exporturi și importuri), în perioada ianuarie-septembrie 2020, a depășit 13 miliarde de euro, cu aproape un miliard de euro mai mare decât cel înregistrat în aceeași perioadă a anului trecut.

Guvernul britanic consideră că lupta cu informațiile false despre vaccinul COVID-19 este acum o prioritate, așa că Centrul Guvernamental de Comunicații (echivalentul STS și parte a comunității serviciilor de informații) a decis să se implice în combaterea propagandei împotriva vaccinării, care este răspândită online de către statele ostile, scrie The Times, care luna trecută a și dezvăluit o operațiune rusească de compromitere publică a vaccinului dezvoltat de Oxford.  

Punctual, Centrul colectează comunicații din întreaga lume pentru a identifica și combate amenințările la adresa Marii Britanii, contracarând activitățile de dezinformare pornite, cele mai multe dintre ele, din Rusia. Totuși, nu va putea scoate de pe internet lucrurile spuse sau scrise de cetățeni, chiar dacă aceștia sunt dezinformați, ci doar va contracara sursele și va colabora cu rețelele de socializare pentru eliminarea conținutului dăunător.

GCHQ lucrează în alianță cu Agenția Națională de Securitate a SUA (NSA), precum și cu alte agenții din Australia, Canada și Noua Zeelandă.

Tim Murtaugh, purtătorul de cuvânt al Echipei Trump, a confirmat pentru Reuters că aceasta a început planificarea unei serii de mitinguri, similare cu cele din campania electorală, pentru a sprijini acțiunile legale de contestare a rezultatului alegerilor. În Statele Unite renumărarea voturilor poate fi cerută doar dacă diferența de voturi este mai mică de 0,5% într-un stat (cazul Georgiei), dar Donald Trump pare să dorească aducerea procesului electoral în fața Curții Supreme, după ce mai multe instanțe locale au respins cererile sale de oprire a numărării voturilor.

Oficialii care s-au ocupat de supravegherea alegerilor spun că nu au existat nereguli semnificative la vot, iar Trump nu a produs încă nicio dovadă de activitate ilegală, deși susține că au fost trimise voturi prin corespondență ale unor persoane decedate.

Pe lângă Georgia intenționează, de asemenea, să facă demersuri similare și în Wisconsin, Pennsylvania și Arizona, în condițiile în care Biden a avut mai mult de 4,1 milioane de voturi avasns față de Trump la nivel național, iar fostul vicepreședinte ar putea ajunge cu peste 300 de voturi ale Colegiului Electoral, față de 270 necesare pentru asigurarea președinției.

Votarea timpurie sau prin poștă a stabilit un record la aceste alegeri, aproape 100 de milioane de voturi, din cauza îngrijorărilor alegătorilor cu privire la pandemia de coronavirus.

Calendarul alegerilor americane prevede votul din Colegiul Electoral la mijlocul lunii decembrie și depunerea jurământului noului președinte pe 20 ianuarie, în cadrul unei ceremonii la care este prezent și președintele care pleacă din funcție. Statele Unite se mândresc cu tranziția pașnică și chiar o asistență pe care președintele în funcție o acordă următorului președinte, în cele două luni și jumătate de la data alegerilor și până la depunerea jurământului.

Donald Trump este primul președinte care candidează dar pierde un al doilea mandat, în ultimii 28 de ani, în istoria SUA fiind în total 10 astfel de cazuri.


Bush a anunțat într-un comunicat că i-a sunat pe președintele-ales, Joe Biden, și vicepreședintele, Kamala Harris, pentru a-i felicita pentru victoria în alegerile prezidențiale. A precizat de asemenea că „americanii pot avea încredere că scrutinul a fost fundamental corect, că integritatea acestuia va fi confirmată și că rezultatul este clar”.

Totodată, Bush l-a felicitat pe Biden pentru discursul patriotic și a adăugat că președintele în exercițiu, Donald Trump, care nu recunoaște valabilitatea rezultatului anunțat de presă, are dreptul să ceară renumărări ale voturilor și să continue demersurile juridice de contestare a victoriei.
