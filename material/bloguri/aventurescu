Vara lui 2019 ne-a purtat, printre altele, şi pe minunata şi bătrâna Dunăre. Timp de 5 zile ne-am plimbat cu un mic vas de croazieră şi am acostat de 3 ori: în Budapesta, Viena şi Bratislava.
Şi pentru că Budapesta ne era deja foarte cunoscută, ne-am dorit să descoperim un alt colţ al Ungariei. Câştigător a fost oraşul vecin Szentendre sau Sfântul Andrei, mai pe româneşte.

Probabil nu ai auzit de el până acum, însă e musai de pus pe lista locurilor de vizitat, dacă ajungi preţ de câteva zile prin capitala Ungariei. Aşa că acordă-ţi 2 minute cât să îl descoperi în cele ce urmează şi să înţelegi de ce merită.

Szentendre este un centru al artiştilor din Ungaria şi nu numai. Aici locuiesc aproximativ 200 de artiști (pictori, muzicieni, sculptori, poeți meșteri în ceramică etc.). Cu bucurie şi uimire, am întâlnit inclusiv câteva nume româneşti pe la diversele ateliere de artă. Karoly Ferenczy, unul dintre întemeietorii Școlii de Pictură din Baia Mare, s-a mutat în Szentendre în anul 1889. În muzeul care-i poartă numele, poţi admira peisaje din Transilvania făcute de el sau de alţi artiști.

Dincolo de asta, aici se găsea cândva şi cea mai mare comunitate de sârbi din Ungaria. Astăzi, sârbii nu mai reprezintă decât probabil sub 1% din populaţia micului oraş, dar atmosfera balcanică încă dăinuie. Amprenta sârbească se regăseşte prin numeroasele biserici ortodoxe, mai exact 4 la număr: Biserica Blagovestenska, Pojarevacica, Preobrajenska şi biserica principală.

Oraşul Szentendre găzduieşte şi un mare muzeu etnografic în aer liber cu nu mai puţin de 340 de clădiri din 10 zone cultural-istorice ale Ungariei. Îl găseşti la aproximativ 2-3 km de centrul oraşului.

Dacă îţi iei răgaz să hoinăreşti puţin pe străduţele pietruite, vei da cu siguranţă şi de Mikromuzeul, o încăpere micuţă cu obiecte de artă ce se pot vedea doar cu lupa. E o experienţă tare faină!

După ce ai vizitat ce era de vizitat, ai de luat o decizie grea: la ce cafenea să te opreşti oare? Pentru că da, Szentendre este împânzit cu fel de fel de terase micuţe şi cochete, deopotrivă în centrul oraşului şi pe malul Dunării.

Cum ajungi în Szentendre

Foarte uşor pentru că Szentendre se află lângă Budapesta. Sunt doar 25 de kilometri între cele două localităţi, ceea ce înseamnă vreo 40 minute de mers cu trenul (călătoria costă 1-2 euro) sau 20-30 minute cu maşina personală sau autobuzul.

Găseşti aici toate variantele de transport.

Aşadar, când îţi faci planuri pentru un city break în Budapesta (în special vara), ia-ţi o marjă de o zi şi vizitează şi această bijuterie de oraş din apropiere. E altceva. Nu te va costa mult şi cu siguranţă te va încânta atmosfera relaxată, cu iz mediteraneean, de pe malul Dunării.

Noi ne-am bucurat de ea cu ajutorul partenerilor noştri, Croaziere.co. Experienţa a făcut parte dintr-o croazieră fluvială ce ne-a plimbat de-a lungul Dunării prin Budapesta, Viena şi Bratislava.

Dacă abia a început anul şi eşti deja cu gândul la acele zile tihnite în care să te bucuri de soare şi de ape turcoaz sau de coline idilice, înseamnă că ai starea de spirit ideală ca să începi să îţi organizezi vacanţa pentru 2020.

 

Numai bine pentru că tot în perioada asta începe şi Târgul de Turism al României, acolo unde ai şanse mari să găseşti călătorii care să se plieze deopotrivă pe bugetul şi stilul tău de viaţă.

Târgul de Turism al României îşi deschide porţile joi, pe 20 februarie, la ROMEXPO, pavilionul B2 şi promite să aducă oferte bune tuturor celor cu gând de ducă.

Se anunţă peste 300 de expozaţi care pun la bătaie destinaţii precum: Grecia, Bulgaria, Israel, Spania, Italia, Emiratele Arabe Unite, Turcia, Maroc, Tunisia şi, desigur, România. Găsești aici lista cu expozanții.

Taxa de intrare la târg este de 20 lei/ zi, iar taxa de parcare 5 lei/zi.  Copiii sub 7 ani, persoanele cu dizabilități și persoanele instituționalizate beneficiază de intrare gratuită. Programul de vizitare arată aşa:

20 - 22 februarie (joi - sâmbătă): 10.00 - 18.00
23 februarie (duminică): între orele 10.00 - 16.00
Câteva oferte din România care ne fac cu ochiul

Dacă anul trecut am experimentat cum e să dormi în căsuţele din copac din Haţeg, în Bucovina am admirat meşteşugul ceramicii negre, iar printre colinele prahovene am descoperit un conac cu vedere la peisaje ca cele din Toscana, anul acesta Târgul de Turism al României ne-a stârnit curiozitatea cu o bucăţică din Transilvania: Bistriţa-Năsăud.

Bistriţa-Năsăud vine la târg cu câteva propuneri de văzut şi experimentat.

Borgo Pass, prin Tărâmul Contelui Dracula

Primul traseu tematic dedicat Contelui Dracula este o invitaţie de a porni pe urmele avocatului Jonathan Harker, personajul principal al celebrului roman „Dracula”, scris de Bram Stocker.  Traseul se întinde pe o distanţă de 90 de km și explorează locurile descrise de Bram Stocker în roman şi străbate păduri, cascade, zone stâncoase şi de sălbăticie.

Via Transilvanica

Via Transilvanica este un proiect turistic bistriţean ce încurajează expediţiile la pas pe potecile României, pe care o străbate de la N-E la S-V.

Traseul se întinde de la Putna până la Drobeta Turnu Severin, va avea în total 950 km, va străbate 10 judeţe.

Circuitul este împărţit în 7 trasee, iar drumeţii au de admirat pe parcursul lor zone pitoreşti şi monumente istorice din Bucovina, păduri, aşezări ale saşilor şi secuilor din Transilvania, vestigii daco-romane sau peisajele spectaculoase ale Parcului Naţional Domogled.

Momentan sunt gata aproape 400 de km din cei 950 km, iar cei care traversează Bistriţa, pe traseul Ținutul de sus pot fi deja exploraţi.

Povestea Vinului în Mocăniţa Transilvaniei

Tot la Bistriţa-Năsăud se poate pleca într-o călătorie a vinului. Şi nu oricum, ci cu mocăniţa.

„Povestea Vinului în Mocăniţa Transilvaniei” este un proiect local care îţi dă ocazia de a descoperi un traseu de mocăniţă construit în urmă cu mai bine de 100 de ani la pachet cu istoria vinurilor celebre de Lechiţa, recunoscute în lume drept “Vinul Împăraților de la Viena“.

Este un periplu pe cale ferată care porneşte din gara Mocăniței Transilvaniei din Teaca şi aduce călătorilor poveşti cu degustare de vin.

Să-ţi revii după o vacanţă e aproape la fel de greu şi neplăcut ca a-ţi reveni după o seară în care ai petrecut peste măsură. Iar a începe să turezi motoarele fix după vacanţa de sărbători, e încă şi mai complicat. E suficient doar să derulezi puţin înapoi la bucuria de Crăciun şi nebunia de Revelion şi să le pui în contrast cu toţi nervii din trafic în drum spre birou, cu rapoartele şi deadline-urile ce stau să cadă pe tine ca să te simţi deodată cel mai puţin fericit om de pe Pământ. La început de an şi de ianuarie, datoria de om cu job şi responsabilităţi parcă-i mai greu de dus.
Nu-i de mirare deci că ianuarie concurează cu succes la cea mai grea lună din an.

Există însă un leac aparte. Îi spune Ieftinuarie.
 

Treci mai uşor peste ianuarie cu Ieftinuarie
Să pleci în vacanţă e tare, tare mişto. Dar în mod suprinzător, partea cea mai mişto se întâmplă de fapt cu mult înainte de a te urca în avionul care te va duce în vacanţa aceea pe Coasta de Azur sau în city break la Amsterdam. 

Doar simpla anticipare şi pregătire a vacanţelor te poate face să te simţi de-a dreptul grozav şi îţi ridică nivelul de serotonină mai ceva ca experienţa în sine. Iar chestia asta chiar a fost documentată pe bune într-un studiu american, care a arătat că planificarea vacanţelor ne face extrem de fericiţi.

Coincidenţă sau nu, ianuarie, luna în care avem mare nevoie de câte o doză consistentă de fericire, e şi luna cu cele mai mici prețuri la zboruri pe Vola.ro, zisă şi Ieftinuare.

 

Bilete de avion cu până la 60% mai mici
Fericirea vine din lucruri mici. Şi din preţuri mici, am zice noi.

Luând la analizat preţurile biletelor de avion pentru majoritatea destinațiilor din ultimii patru ani, prietenii de la Vola.ro au constatat că în luna ianuarie acestea sunt vizibil şi considerabil mai mici. În unele situaţii chiar şi cu 60% mai mici decât în restul anului.

Aşa se face că, la Vola.ro, ianuarie a devenit Ieftinuarie, adică luna cu cele mai ieftine bilete de avion şi cel mai bun moment în care să achiziţionezi zborurile pentru toate vacanţele din timpul anului.

Cum să te bucuri de Ieftinuarie şi de cele mai ieftine zboruri din an
Ca să te convingi că treaba e serioasă, Vola.ro a creat un algoritm bazat pe date concrete. Algoritmul îţi arată exact cu cât sunt mai ieftine biletele de avion dacă le achiziţionezi în ianuarie faţa de situaţia în care le achiziţionezi pe ultima sută, aproape de data plecării.

De fiecare dată când dai căutare bilete de avion cu plecare în alte luni decât ianuarie, vezi exact cu ce procent sunt mai ieftine. Ca să ai idee şi despre evoluţia preţului până în luna plecării, doar dai click pe linkul “De ce e mai ieftin?” şi ţi se deschide un grafic cum nu se poate mai revelator.

Mecanismul nu face altceva decât să îţi dovedească faptul că în ianuarie este mult mai ieftin să achiziţionezi bilete de avion decât în orice altă lună din an. Cu cât aştepţi mai mult, cu atât biletele se scumpesc.

Hai deci să facem un exerciţiu de imaginaţie şi vedem cum se întâmplă magia lui Ieftinuare.
Să presupunem că ţi-ai propus anul ăsta să vizitezi New York, marele oraș unde probabil visează să ajungă jumătate din Glob.

Deschidem aşadar tab-ul Calendar de pe Vola.ro, alegem frumuşel perioada care ne interesează şi se afișează rezultatul.

Preţul se vede mare, clar şi portocaliu în partea dreaptă jos, iar deasupra este afişat la fel de clar procentul de Ieftinuare. Carevasăzică, dacă cumperi bilet de avion către New York în ianuarie, iar călătoria va avea loc în iunie, te va costa cu 41% mai puţin.

Ca să îţi faci o idee încă şi mai clară, un click pe procentul respectiv îţi va afişa şi dinamica preţurilor pentru destinaţia aleasă de tine. Aşa afli cu cât creşte preţul biletelor în orice altă lună afară de ianuarie.

Dar poate n-ai încă buget de New York sau poate ai fost deja acolo, iar pentru anul acesta vrei să fii o idee mai “european” şi te gândeşti să mergi în Amsterdam, Praga sau Viena.

Scrii destinaţia, alegi perioada şi vezi cum Ieftinuarie îţi dă din nou cu minus la preţul biletelor.

Ieftinuarie şi extra beneficiile sale
Ieftinuarie e ca un al doilea Moş Crăciun care vine în ianuarie cu un surplus de cadouri. Pe lângă preţurile cele mai mici la zboruri, el mai aduce şi altele suplimentare:

Voucher de călătorie care poate fi folosit pe Vola.ro– acordat zilnic, prin tragere la sorţi, la plata biletelor de avion cu un card Banca Transilvania
2 vouchere de transport Free Now –  în valoare de 35 RON fiecare pentru călătoriile dus-întors la aeroport prin Free Now (fost Clever Taxi)
1000 RON în vouchere de transport Free Now – oferite săptămânal, prin tragere la sorţi
Marele premiu: un voucher de călătorie în valoare de 10.000 € pentru zboruri cu Blue Air – acordat prin tragere la sorţi la achiziţionarea de zboruri Blue Air
50% reducere la toate bagajele de cală pentru zborurile Blue Air
 

 Ieftinuarie e un mod tare bun de a ieşi din starea gri a lui ianuarie după ce te-ai trezit scos din magia sărbătorilor şi aruncat din nou în tumultul vieţii cotidiene. Face foarte bine psihicului.

Deci hai pe Vola.ro să-ţi ridici moralul, să pui de noi vacanţe şi să-ţi iei cele mai ieftine bilete de avion pe anul acesta. Cu până la 60% mai ieftine.

De curând ne-am întors dintr-o destinaţie mai puţin comercială în rândul turiştilor români, Liban, şi putem spune cu mâna pe inimă că e una dintre cele mai frumoase în care am fost în ultima perioadă.
Știm că deschidem astfel o întreagă cutie a Pandoriei cu întrebări, aşa că, mai jos, îţi povestim cum e cu securitatea într-o ţară ca Liban, cu preţurile şi alte lucruri organizatorice, dar şi cu ce învăţături ne-am întors noi de acolo. Sperăm să-ţi fie de folos.

Câteva lucruri de cultură generală
Istorie. Libanul are o istorie bogată. Cele mai vechi dovezi ale civilizației de pe teritoriul său datează din urmă cu circa 7000 ani. A fost patria fenicienilor cu o cultură maritimă ce a înflorit vreme de 2500 de ani (între 3000 și 500 î.e.n.). De altfel, libanezilor le place să se numească fenicieni, nu arabi. După colapsul Imperiului Otoman, Libanul a fost colonizat de francezi şi a obţinut independenţa în 1943.
Limba vorbită: libaneza, un mix dintre un dialect al limbii arabe şi franceza, dar nu vei avea probleme nici cu limba engleză. Aproape 40% dintre libanezi sunt considerați francofoni, iar 70% din gimnazii folosesc franceza ca a doua limbă de instruire.
Religia. Este o ţară extrem de religioasă. Poate că nu te-ai aştepta, dar este țara din Orientul Mijlociu cu cele cele mai multe religii prezente pe teritoriul său: 54% musulmani, 40% creştini (în special maroniți) şi 5.6% druzi. Beirutul şi principalele oraşe sunt împărţite în cartiere cu creştini şi cartiere cu musulmani. Fiecare îşi pune amprenta asupra ambientului prin moschei, respectiv biserici, cruci şi statui creştine, așezate lângă locuinţe. Prima experienţă interesantă pe care am avut-o a fost chiar în primele ore ale dimineţii, când am auzit chemarea la rugăciune la moschee, ca apoi să răsune clopotele bisericii de lângă hotelul nostru.
Populaţie: Liban găzduieşte puţin peste 4 milioane de locuitori.
Capitala: Beirut, un oraş prosper, cu multe cartiere şic, baruri, restaurante, zgârie-nori, dar şi cu urme ale războiul civil libanez (1975-1990) şi războiului de o lună din 2006 (clădiri bombardate, blocuri cu faţadele găurite de gloanţe).
